ഒരിക്കൽ രാജുവും രാധയും വഴിയിലൂടെ നടന്നു പോവുകയായിരുന്നു. പെട്ടെന്നാണ് ഡാകിനിയും കുട്ടൂസനും അവരുടെ മുൻപിലേക്ക് ചാടി വീണത്. "കിട്ടിപ്പോയി!" അട്ടഹസിച്ചുകൊണ്ട് അവർ കുട്ടികളെ പിടികൂടി. ഭാഗ്യത്തിന് രാധയ്ക്ക് കുതറിയോടാൻ പറ്റി. പാവം രാജുവാകട്ടെ കുട്ടൂസൻ്റെയും ഡാകിനിയുടെയും പിടിയിലകപ്പെട്ടു. അവനെ അവർ കൊണ്ടുപോയി തങ്ങളുടെ താവളത്തിൽ ഒരു മന്ത്രക്കളത്തിൽ കെട്ടിയിട്ടു. രാജുവിനെ രക്ഷിക്കാൻ വരുമ്പോൾ മായാവിയെ പിടികൂടാനായിരുന്നു അവരുടെ പദ്ധതി. അതേ സമയം രാധ മായാവിയെ വിളിച്ച് നടന്നതെല്ലാം പറഞ്ഞു. മായാവി അദൃശ്യനായി ഡാകിനിയുടെയും കുട്ടൂസൻ്റെയും താവളത്തിൽ എത്തി. അതാ, മാന്ത്രികക്കളത്തിനു നടുവിൽ തളർന്നു കിടക്കുന്നു രാജു. കുട്ടുസാനും ഡാകിനിയും ലുട്ടാപ്പിയും അടുത്തു തന്നെയിരിപ്പുണ്ട്. അവരുടെ സംഭാഷണം മായാവി ശ്രദ്ധിച്ചു.

ലുട്ടാപ്പി: "ഇത്തവണയെങ്കിലും വല്ലതും നടക്കുമോ? ഇതും കൂടെ കൂട്ടി പതിനായിരത്തിനാനൂറ്റിയിരുപത്തൊന്നാമത്തെ തവണയാ നമ്മൾ മായാവിയെ പിടിക്കാൻ നോക്കുന്നത്."

ഡാകിനി: "ഒന്നു മിണ്ടാതിരിക്കെടാ. ഏതു ചാത്തനെയും ബന്ധിക്കാൻ തക്ക പ്രയോഗമല്ലേ ഇത്തവണ ഞാൻ നടത്തിയിരിക്കുന്നത്. ഈ മന്ത്രക്കളത്തിനകത്ത് മായാവിയല്ല, അവൻ്റെ അപ്പൂപ്പൻ കയറിയാലും കുടുങ്ങിയതു തന്നെ."

കുട്ടൂസൻ: "ആ നശൂലം പെണ്ണിനെക്കൂടെ കിട്ടിയിരുന്നെങ്കിൽ ഒരുറപ്പുണ്ടായിരുന്നു. ഇനി അവൾ വല്ല കുരുത്തക്കേടും—"

ഡാകിനി: "ആ കരിനാക്കു വളക്കാതെൻ്റെ പൊന്നു കുട്ടൂസാ!"

എല്ലാം കേട്ട് മായാവി തിരികെപ്പോയി. രാധയുടെ അടുക്കൽ ചെന്ന് ഒരു സ്വകാര്യം പറഞ്ഞു. പെട്ടെന്ന് അവർ നിൽക്കുന്ന സ്ഥലത്തിനപ്പുറത്ത് പൊന്തക്കാട്ടിൽ ഒരിളക്കം കേട്ട് ഇരുവരും അമ്പരന്ന് നോക്കി.

(കട്ട്!)

വൈകാതെ ഡാകിനിയുടെയും കുട്ടൂസൻ്റെയും മരവീടിൻ്റെ വാതിൽക്കൽ ഒരു മുട്ട്. ലുട്ടാപ്പി ചെന്ന് വാതിൽ തുറന്നപ്പോൾ അതാ നിൽക്കുന്നു വിക്രമൻ. പതിവ് വേഷത്തിനു പുറമേ ഒരു ജാക്കറ്റും ധരിച്ചിട്ടുണ്ട്.

കുട്ടൂസൻ: "ആരിത് വിക്രമനോ! നീയെന്താടാ സിനിമാ സ്റ്റൈലിലൊക്കെ? കേറി വാ. മുത്തു എവിടെ?"

വിക്രമൻ: "മുത്തുവിനെ പൊലീസ് പിടിച്ചു കുട്ടൂസാ! അവനെ ഒന്ന് പുറത്തിറക്കാൻ നിങ്ങളുടെ സഹായം ചോദിക്കാനാ ഞാൻ വന്നത്. അതിരിക്കട്ടെ…" (രാജുവിനെ നോക്കി) "…ഈ ചെറുക്കനെന്താ ഇവിടെ?"

ഡാകിനിയും കുട്ടൂസനും തങ്ങളുടെ പദ്ധതി വിക്രമനോട് പറഞ്ഞു. അതു കേട്ട വിക്രമൻ ഉറക്കെ പൊട്ടിച്ചിരിച്ചു. അവർ അന്തം വിട്ട് പരസ്പരം നോക്കി.

ലുട്ടാപ്പി (മനസ്സിൽ): "പാവം ദുഷ്ടനാണെങ്കിലും നല്ലൊരു കൊള്ളക്കാരനായിരുന്നു. വട്ടായെന്ന് തോന്നുന്നു!"

ചിരിക്കൊടുവിൽ വിക്രമൻ ജാക്കറ്റിനുള്ളിൽനിന്ന് ഒരു സാധനം പുറത്തെടുത്തു.

വിക്രമൻ: "ദേ, ഇതെന്താണെന്ന് നോക്കിക്കേ!"

ലുട്ടാപ്പിയും കുട്ടൂസനും ഡാകിനിയും നോക്കി. വിക്രമൻ്റെ കയ്യിൽ അതാ കുപ്പിയിൽ കിടക്കുന്ന മായാവി!

ഡാകിനി: "എടാ ഭയങ്കരാ! നീയിതെങ്ങനെ സാധിച്ചു?"

വിക്രമൻ: "ഓ, ഞാനിങ്ങോട്ടു വരുന്ന വഴി മായാവിയും ആ പെണ്ണും കൂടെയിരുന്ന് കുശുകുശുക്കുന്നത് കണ്ടു. വടിയാണെങ്കിൽ മാറ്റി വെച്ചിരിക്കുകയും. ഒറ്റച്ചാട്ടത്തിന് ഞാനതിങ്ങെടുത്തു. കുപ്പി കയ്യിലുണ്ടായിരുന്നതുകൊണ്ട് നേരെ അതിലാക്കി ഇങ്ങ് കൊണ്ടുപോന്നു."

കുട്ടൂസൻ: "നീയാടാ യഥാർഥ കൊള്ളക്കാരൻ. ഹൊ, നിന്നെ കെട്ടിപ്പിടിച്ച് ഒരുമ്മ തരാൻ തോന്നുന്നു."

വിക്രമൻ: "ഇനിയീ ചെറുക്കനെ നമുക്കെന്തിനാ? ഇവനെയങ്ങ് അഴിച്ചു വിട്ടേക്കട്ടെ?"

ഡാകിനി: "ശരിയാ, അവനെയങ്ങ് അഴിച്ചു വിട്ടേരെടാ ലുട്ടാപ്പീ."

ലുട്ടാപ്പി രാജുവിനെ അഴിച്ചു വിട്ടു. വിക്രമൻ ഡാകിനിയോട് മായാവിയെക്കൊണ്ട് ആദ്യം മുത്തുവിനെ ലോക്കപ്പിൽനിന്ന് ഇറക്കിക്കണമെന്ന് പറഞ്ഞു. ഡാകിനി അത് സമ്മതിച്ചു. മായാവിയെ അവർ കുപ്പിയിൽനിന്ന് പുറത്തിറക്കി.

വിക്രമൻ: "അമ്മൂമ്മേ, ഒരു സംശയം. ഈ വടി ആരുടെ കയ്യിലിരുന്നാലും അവർ പറയുന്നത് ഇവൻ അനുസരിക്കുമോ? അതോ മന്ത്രവാദികൾ പറഞ്ഞാലേ കേൾക്കുകയുള്ളോ?"

ഡാകിനി: "ഏയ്! അങ്ങനൊന്നുമില്ല. ഈ വടി ആരുടെ കയ്യിലിരിക്കുന്നോ അവരുടെ അടിമയാണ് ഇവൻ. അതല്ലേ ഈ വടിയുടെ ശക്തി! വേണേൽ നീ പരീക്ഷിച്ചു നോക്കിക്കോ."

ഡാകിനിയുടെ കയ്യിൽനിന്ന് വിക്രമൻ മാന്ത്രികവടി വാങ്ങി. പിന്നെ നടന്നത് ആരും പ്രതീക്ഷിക്കാത്തതായിരുന്നു: വിക്രമൻ വടി മായാവിയുടെ കയ്യിലേക്ക് എറിഞ്ഞു കൊടുക്കുന്നു. ഡാകിനിയും കുട്ടൂസനും ലുട്ടാപ്പിയും തലയിൽ കൈ വെക്കാൻ ഭാവിക്കുമ്പോഴേക്ക് മായാവി വടി കൈക്കലാക്കി കൈയൊന്ന് വീശുന്നു. മൂവരും നിശ്ചലരായി പ്രതിമ കണക്ക് നിൽക്കുന്നു. അവർ അങ്ങനെ നോക്കി നിൽക്കെ വിക്രമൻ്റെ രൂപം മാറാൻ തുടങ്ങുന്നു: വിക്രമൻ്റെ സ്ഥാനത്ത് അതാ നിൽക്കുന്നു രാധ!

കുട്ടൂസൻ (മനസ്സിൽ): "ഞാനപ്പോഴേ പറഞ്ഞതാ ആ പെണ്ണും മായാവിയും കൂടി എന്തെങ്കിലും പണി പറ്റിക്കുമെന്ന്!"

ഡാകിനി (മനസ്സിൽ): "ഈ കുട്ടൂസൻ്റെ ഒടുക്കത്തെ കരിനാക്ക് കാരണം അങ്ങനെ ആ പ്ലാനും പൊളിഞ്ഞു!"

ലുട്ടാപ്പി (മനസ്സിൽ): "ഇതിൽ യാതൊരദ്ഭുതവുമില്ലാത്തത് എനിക്കു മാത്രമാണോ?"

രാധയെ തോളിലിരുത്തി പറന്നുയരുമ്പോൾ മായാവി അവർ മൂവരെയും നോക്കി പറഞ്ഞു: "കുറച്ചു നേരം പ്രതിമകളായി അങ്ങനെ നിൽക്ക്! വിക്രമൻ എന്നെ പിടിക്കാൻ വന്നത് വരെ ഉള്ളതു തന്നെയാ. പക്ഷേ നടന്നില്ലെന്നു മാത്രം. മുത്തുവിനെയും കൂട്ടി നേരെ പൊലീസ് സ്റ്റേഷനിൽ കൊണ്ടാക്കിയിട്ടുണ്ട്!"